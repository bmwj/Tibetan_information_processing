སྤྱིར་སྲོལ་རྒྱུན་བརྡ་སྤྲོད་རིག་པའི་གཞུང་དུ་བསྟན་བཅོས་ཀྱི་སྐད་གཙིགས་སུ་བཟུང་བ་ལས་ཡུལ་སོ་སོའི་ཕལ་སྐད་ལ་དོ་སྣང་ཆེན་པོ་བྱས་མེད་ནའང་། རྒྱལ་རོང་ཡུལ་སྐད་དུ་གནའ་བོའི་སྐད་སྒྲ་དང་བརྡ་སྤྲོད་ཀྱི་ཁྱད་ཆོས་དམིགས་བསལ་བ་མང་པོ་ཉར་ཡོད་པས་ཡུལ་སྐད་འདི་ཉིད་ཀྱི་ཐོབ་ཐང་བརྩམས་ཆོས་ཁག་གིས་ཆེད་དུ་བརྗོད་ཡོད། དུས་ཕྱིས་དེང་རབས་སྐད་བརྡ་རིག་པ་དར་ནས། རྒྱལ་ཁབ་ཕྱི་ནང་གི་རིག་གཞུང་ཞིབ་འཇུག་པ་ཚོས་བོད་ཀྱི་ཡུལ་ལུང་སོ་སོའི་སྐད་ལ་ཉམས་ཞིབ་སྔར་ལས་ལྷག་པ་བྱས་ཡོད་དེ། སྐད་བརྡ་རིག་པ་ནི་ལོ་རྒྱུས་སྐད་བརྡ་རིག་པའི་ཞིབ་འཇུག་ནས་དབུ་ཚུགས་པ་ཡིན་པ་དང་། ལོ་རྒྱུས་སྐད་བརྡ་རིག་པས་སྐད་ཁོངས་དང་སྐད་ཁྱིམ་གྱི་ཡན་ལག་བཀར་ཏེ་སྐད་དང་ཡུལ་སྐད། ལུང་སྐད་སོགས་ཀྱི་དབྱེ་བ་གཙོར་བཟུང་ནས་སྐད་ཀྱི་གྱེས་ཚུལ་ལ་ཞིབ་འཇུག་བྱེད་པས། དུས་རབས་སྔོན་མ་ནས་བཟུང་ལོ་རྒྱུས་སྐད་བརྡ་རིག་པའི་མཐོང་སྣེ་ནས་བོད་ཀྱི་ཡུལ་ལུང་སོ་སོའི་ཕལ་སྐད་ཀྱི་རིགས་དབྱེའི་གནད་དོན་ལ་བསྐྱར་དུ་བསམ་གཞིགས་བཏང་སྟེ་བོད་ཀྱི་སྐད་ལ་ནང་ཁུལ་དུ་རིགས་གཉིས་དང་རིགས་གསུམ། རིགས་བཞི། རིགས་ལྔ། རིགས་དྲུག་བཅས་སུ་དགར་རུང་བའི་ལྟ་ཚུལ་མི་འདྲ་བ་བརྗོད་ཡོད། དེ་དག་ལས་ཡུལ་རྒྱལ་མོ་རོང་གི་ཕལ་སྐད་ཀྱི་ཐོབ་ཐང་ངོས་འཛིན་སྐོར་ལ་ལྟ་བ་ཐ་དད་པ་གསུམ་བྱུང་ཡོད་དེ། རིགས་དང་པོ་ནི་ཝང་ཅེན་མིན(王建民)ལགས་དང་བཙན་ལྷ་ངག་དབང་ཚུལ་ཁྲིམས་ལགས་སོགས་ཀྱིས་བོད་སྐད་ཀྱི་ཡུལ་སྐད་བྱེ་བྲག་པ་ཞིག་ཡིན་པར་འདོད་པ་དང་། རིགས་གཉིས་པ་ནི་ཆིས་ཨའེ་ཐང(瞿蔼堂)ལགས་དང་ལིན་ཞང་རོང(林向荣)ལགས་སོགས་ཀྱིས་རྒྱལ་རོང་སྐད་ནི་བོད་ཀྱི་ཡུལ་སྐད་གཞན་དག་དང་ཁྱད་པར་ཆེ་བས།