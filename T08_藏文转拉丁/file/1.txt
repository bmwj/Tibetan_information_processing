སི་ཏུ་པཎ་ཆེན་ཆོས་ཀྱི་འབྱུང་གནས་མཆོག་གི་ཞལ་སྔ་ནས། “སྔོན་འབྲི་གུང་དུ་སྐྱོབ་པ་རིན་པོ་ཆེ་བཞུགས་པའི་ཚེ་གནའ་བོའི་དུས་བཞིན་དུ་ཡིག་ཀློག་ཚུན་ཆད་ཀྱང་བརྩེགས་འཕུལ་སོགས་ཀྱི་སྒྲ་ཟུར་ཕྱིན་པར་འདོན་པའི་སྲོལ་བཟང་པོ་བྱུང་བར་གྲགས་པ་དང་། ཁམས་ཕྱོགས་ཀྱི་མཐའ་ཨ་མདོ་དང་རྒྱལ་མོ་རོང་སོགས་བྱང་ཤར་གྱི་ཆ་རྣམས་སུ་འཁོད་པའི་སྐྱེ་བོ་དག་ལའང་གནའ་བོའི་དུས་སུ་བོད་ཡུལ་དབུས་ནས་བྱུང་བའི་ཀློག་ཚུལ་མ་ཉམས་པ་ཡིན་པར་གྲགས་པའི་ཡི་གེ་ཀློག་ཚུལ་དང་། དེ་དག་གི་ཡུལ་སྐད་བཅས་ལའང་གྱོང་ཉམས་ཆེ་ཙམ་ལས་འཕུལ་རྟེན་སོགས་ཀྱི་ཟུར་དག་པར་འདོན་པ་འབྱུང་བར་མངོན་སུམ་གྱིས་གྲུབ་པ་སོགས་ཀྱིས་ཀྱང་མཚོན་ནུས་སོ། །”ཞེས་རྒྱལ་མོ་ཚ་བ་རོང་གི་སྐད་དུ་གནའ་བོའི་བོད་སྐད་ཀྱི་ཀློག་ཚུལ་མ་ཉམས་པར་གནས་ཡོད་པར་གསུངས་པ་དང་། ཉན་ཤུལ་མཁྱེན་རབ་འོད་གསལ་མཆོག་གི་ཞལ་སྔ་ནས། “མདོ་ཁམས་ཕྱོགས་དང་ལྷག་པར་རྒྱལ་མོ་རོང་དང་འབྲོག་ཁུལ་མང་པོ་ཞིག་ཏུ་མགོ་ཅན་སོ་སོའི་སྒྲ་གདངས་དང་། སྔོན་འཇུག་ལྔའི་སྒྲ་གདངས་སོགས་ཕན་ཚུན་མ་འདྲེས་པར་གསལ་བར་ཐོན་པ་ཡིན། ”ཞེས་དང་། “རྒྱལ་མོ་རོང་གི་ཡུལ་སྐད་ཀྱང་ཆེས་སྔ་དུས་ཀྱི་བོད་ཀྱི་བརྡ་རྙིང་ཤིན་ཏུ་མང་པོ་ཡོད་པ་གཟུར་གནས་མཁས་པ་དག་གིས་བརྟགས་ན་རྟོགས་བདེ་བ་ཞིག་ཡིན།” ཞེས་རྒྱལ་རོང་སྐད་དུ་བོད་ཀྱི་བརྡ་རྙིང་མང་པོ་སོ་ན་གནས་པར་བསྟན་པ་དང་། དམུ་དགེ་བསམ་གཏན་མཆོག་གི་ཞལ་སྔ་ནས། “རྒྱལ་མོ་ཚ་བ་རོང་གི་ཡུལ་སྐད་ཀྱི་ནང་བརྡ་རྙིང་ཆེས་མང་བ་དང་། སྒྲ་དྲག་ཆེ་བའི་དབང་གིས་འགྱུར་བ་དང་། འགྱུར་ཆེ་བ་དང་ཉམས་ཆེ་དྲགས་པའི་དབང་གིས་མི་འདྲ་བ་ལྟ་བུར་གྱུར་མོད། མ་གཞི་རྒྱལ་རོང་གི་སྐད་འདི་བོད་སྐད་རང་ཡིན་པ་ངེད་ཅག་བོད་རང་མཚན་པ་དང་། བོད་ཡིག་ཤེས་པ་དག་གིས་བལྟས་ན་ཤིན་ཏུ་གསལ།” ཞེས་གསུངས་ཏེ་ཡུལ་རྒྱལ་མོ་ཚ་བ་རོང་གི་སྐད་ནི་གནའ་བོའི་བོད་སྐད་ཀྱི་ཁྱད་ཆོས་མང་པོ་མ་ཉམས་པར་ཉར་ཡོད་པའི་ཡུལ་སྐད་བྱེ་བྲག་པ་ཤ་སྟག་ཅིག་ཡིན་པར་ངོས་བཟུང་ཡོད།
