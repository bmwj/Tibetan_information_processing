ས་གནས་དེའི་ཟླ8པའི་ཚེས18ཉིན། ཀྲུང་གུང་ཀྲུང་དབྱང་ཆབ་སྲིད་ཅུའུ་ཡི་ཨུ་ཡོན། ཕྱི་འབྲེལ་པུའུ་ཀྲང་ཝང་དབྱི་ཡིས་རྡི་ལི་གསར་པ་རུ་རྒྱ་གར་གྱི་ཕྱི་འབྲེལ་པུའུ་ཀྲང་སུའུ་ཅེ་ཧྲིན་དང་གྲོས་མོལ་བྱས།

ཝང་དབྱི་ཡིས་བསྟན་དོན། དེང་སྐབས་ཀྱི་འཛམ་གླིང་འདིར་ལོ་བརྒྱའི་འགྱུར་ལྡོག་མགྱོགས་མྱུར་ངང་འབྱུང་བཞིན་ཡོད་ལ། ཕྱོགས་རྐྱང་བཙན་ཤུགས་ཀྱིས་རང་མོས་ཉོ་ཚོང་དང་རྒྱལ་སྤྱིའི་སྒྲིག་གཞིར་འགྲན་སློང་ཆེན་པོ་བསྩལ་ཡོད། མཉམ་འབྲེལ་རྒྱལ་ཚོགས་བཙུགས་ནས་ལོ80འཁོར་བའི་སྐབས་འདིར་མིའི་རིགས་ཀྱི་སྤྱི་ཚོགས་ཀྱི་མ་འོངས་པའི་ཁ་ཕྱོགས་གཏན་འཁེལ་གྱི་གནད་འགག་གི་ལམ་ཁར་ཐོན་ཡོད། ཀྲུང་གོ་དང་རྒྱ་གར་གཉིས་མི་གྲངས་ཐེར་འབུམ་གཉིས་དང་དུང་ཕྱུར་བརྒྱད་ལས་བརྒལ་བའི་འཕེལ་རྒྱས་སུ་འགྲོ་བཞིན་པའི་རྒྱལ་ཁབ་ཆེས་ཆེ་བ་གཉིས་ཡིན་པའི་ཆ་ནས་སེམས་རྒྱ་ཆེན་པོས་རྒྱལ་ཁབ་ཆེན་པོའི་ཁག་ཁུར་མངོན་པར་བྱེད་པ་དང་། རྒྱ་ཆེའི་འཕེལ་རྒྱས་འབྱུང་བཞིན་པའི་རྒྱལ་ཁབ་ཀྱིས་མཉམ་འབྲེལ་སྒོས་མིག་དཔེ་བསྟན་ནས་འཛམ་པོ་གླིང་གི་སྣེ་མང་ཅན་དང་རྒྱལ་སྤྱིའི་འབྲེལ་བའི་དམངས་གཙོ་ཅན་ལ་སྐུལ་འདེད་གཏོང་དགོས།

ཝང་དབྱི་ཡིས་བསྟན་དོན། ཀྲུའུ་ཞི་ཞི་ཅིན་ཕིང་གིས་ཁུ་ཧྲན་ནས་ཙུང་ལི་མོ་ཏིས་དང་ཐུག་འཕྲད་བྱས་པ་དང་། ཀྲུང་གོ་དང་རྒྱ་གར་གྱི་འབྲེལ་བའི་སྣེ་ཁྲིད་ནས་ཡང་བསྐྱར་ལམ་ལ་བུད་ཡོད། ཕྱོགས་གཉིས་ཀྱིས་རྒྱལ་ཁབ་གཉིས་ཀྱི་འགོ་ཁྲིད་གཉིས་ཀྱི་ཐུན་མོང་ངོས་འཛིན་གལ་ཆེན་དོན་འཁྱོལ་ནན་མོ་བྱས་ཏེ། རིམ་པ་སོ་སོའི་འབྲེལ་འདྲིས་རིམ་བཞིན་སླར་གསོ་བྱས་པ་དང་མཐའ་མཚམས་ས་ཁུལ་གྱི་ཞི་བདེ་ལ་སྲུང་སྐྱོང་བྱས་ཤིང་། ཡང་བསྐྱར་རྒྱ་གར་བ་རྣམས་བོད་ལྗོངས་ཀྱི་བླ་རི་དང་བླ་མཚོར་མཇལ་སྐོར་དུ་ཕྱིན་ཆོག་པར་བྱས་ནས་ཀྲུང་གོ་དང་རྒྱ་གར་གྱི་འབྲེལ་བ་མཉམ་འབྲེལ་གྱི་ལམ་དུ་ཕྱོགས་པའི་རྣམ་པ་བཟང་པོ་མངོན། ད་ལོ་ནི་ཀྲུང་གོ་དང་རྒྱ་གར་བར་འབྲེལ་བ་བཙུགས་ནས་ལོ75འཁོར་བའི་ལོ་ཡིན། ཕྱོགས་གཉིས་ཀྱིས་ལོ75རིང་གི་ཉམས་མྱོང་བསགས་ནས་ཡང་དག་པའི་འཐབ་ཇུས་ངོས་འཛིན་ཆགས་པར་བྱེད་པ་དང་ཕན་ཚུན་ཟླ་གྲོགས་དང་གོ་སྐབས་སུ་བརྩི་བ་ལས་འགྲན་ཡ་དང་ཉེན་ཁ་མིན་པས་སོ་སོའི་རྩ་ཆེ་བའི་ཐོན་ཁུངས་འཕེལ་རྒྱས་དང་དར་སྤེལ་གྱི་སྟེང་དུ་བཏོན་ནས་ཁྱིམ་མཚེས་རྒྱལ་ཁབ་ཀྱི་ཕན་ཚུན་ལ་བརྩི་བཀུར་ཡོད་པ་དང་ཞི་བདེ་མཉམ་གནས་བྱེད་པ། མཉམ་དུ་འཕེལ་རྒྱས་ལ་བརྩོན་པ། མཉམ་ལས་མཉམ་རྒྱལ་གྱི་ཡང་དག་པའི་ལམ་བུ་འཚོལ་དགོས།

སུའུ་ཅེ་ཧྲིན་གྱིས་བཤད་རྒྱུར། རྒྱལ་ཁབ་གཉིས་ཀྱི་ཐུན་མོང་གི་འགོ་ཁྲིད་འོག རྒྱ་གར་དང་ཀྲུང་གོ་གཉིས་དཀའ་ཁག་ལས་རྒྱལ་ནས་རྒྱུན་མཐུད་ལེགས་བཅོས་དང་འཕེལ་རྒྱས་བྱུང་བ་དང་། ཕྱོགས་གཉིས་ཀྱི་ཁྱབ་ཁོངས་སོ་སོའི་བརྗེ་རེས་དང་མཉམ་ལས་རྒྱུན་ལྡན་ཅན་དུ་གྱུར། ཀྲུང་གོ་ཕྱོགས་ཀྱིས་རྒྱ་གར་བ་རྣམས་བོད་ལྗོངས་ཀྱི་བླ་རི་དང་བླ་མཚོར་མཇལ་སྐོར་དུ་བསྐྱོད་ཆོག་པར་སྟབས་བདེ་བསྐྲུན་པར་བཀའ་དྲིན་ཆེ་ཞུས་པ་ཡིན། རྒྱ་གར་དང་ཀྲུང་གོ་གཉིས་ཀྱིས་ཕན་ཚུན་གྱི་འཐབ་ཇུས་ངོས་འཛིན་ལེགས་བཅོས་བྱེད་རྒྱུ་ཧ་ཅང་གལ་འགངས་ཆེ། འཕེལ་རྒྱས་འབྱུང་བཞིན་པའི་རྒྱལ་ཁབ་ཆེས་ཆེ་བ་གཉིས་ཡིན་པའི་ཆ་ནས་རྒྱ་གར་དང་ཀྲུང་གོ་ཕྱོགས་གཉིས་ཀྱིས་ཕྱོགས་མང་རིང་ལུགས་ལ་རྒྱབ་སྐྱོར་བྱས་ནས་དྲང་བདེན་དང་འདྲ་མཉམ་གྱི་སྣ་མང་ཅན་ལ་སྐུལ་འདེད་བཏང་ནས་མཉམ་དུ་འཛམ་པོ་གླིང་གི་དཔལ་འབྱོར་བརྟན་འཇགས་ལ་མཉམ་དུ་སྲུང་སྐྱོང་བྱ་དགོས།