བོད་རིགས་མི་དམངས་ལ་སྐད་འདི་ལྟ་བུ་ཞིག་ཡོད་པར་སྤོབས་པ་སྐྱེ་འོས་སོ”ཞེས་གསུངས་པ་དང་། ལིན་ཡོའུ་ཅིན(林幼菁)ལགས་ཀྱིས“རྒྱལ་རོང་སྐད་ནི་འུ་ཅག་གིས་ཞིབ་འཇུག་བྱེད་རིན་ཡོད་པའི་སྐད་ཅིག་སྟེ། དེ་ནི་ང་ཚོའི་དགེ་རྒན་ཆེས་ཡག་ཤོས་དེ་ཡིན་ལ། འཛམ་གླིང་ཤར་ནུབ་ཀུན་ཏུ་དར་སྲོལ་ཆེ་བའི་སྐད་བརྡ་རིག་པའི་གཞུང་ལུགས་གང་གིས་ཀྱང་དེ་ཡི་དོ་ཟླ་མི་ཡོང་ངོ”ཞེས་གསུངས་པ་ནང་བཞིན། ང་ཚོས་ཡུལ་ལུང་སོ་སོའི་བས་མཐར་གྱུར་བའི་སྐད་ཁྱད་དུ་འཕགས་པ་འདི་དག་ལ་མ་ལག་རང་བཞིན་གྱི་ཞིབ་འཇུག་བྱས་ནས་སྐད་ཡིག་རིག་གནས་ཀྱི་སྐྱེ་ཁམས་དང་སྐད་ཡིག་གི་སྣ་མང་རང་བཞིན་ལ་སྲུང་སྐྱོབ་བྱེད་རྒྱུ་ནི་གནད་དང་པོ་ཡིན་པར་འདོད། ཀུན་སློང་འདི་ལྟ་བུ་ཞིག་ཡིད་ལ་བཅངས་ཏེ། དེབ་འདིར་ཆེད་དུ་རྒྱལ་སྤྱིའི་ཞིབ་འཇུག་གི་སྡིངས་ཆ་རུ་རྒྱལ་རོང་ཡུལ་སྐད་ལ་ཞིབ་འཇུག་གི་འབྲས་བུ་མི་དམན་པ་བླངས་པའི་ཆེད་མཁས་པ་ཁག་ཅིག་བདམས་ཤིང་། རྩོམ་པ་པོ་སྐུ་སྒེར་ལ་ལེགས་རྩོམ་འོས་སྦྱོར་གནང་དུ་བཅུག་སྟེ་དབྱིན་ཡིག་ཏུ་བྲིས་པའི་དཔྱད་པའི་འབྲས་བཟང་འདི་དག་བོད་ཡིག་གི་ཀློག་པ་པོ་ཀུན་གྱི་སྤྱན་སྔར་ཕུལ་བ་ཡིན། མིག་སྔའི་བོད་ཡིག་གི་དཔྱད་གཞི་ཁག་ཏུ། ཐ་སྙད་ཀྱི་གཤིབ་བསྡུར་གཙོར་བཟུང་བ་ལས་སྐད་སྒྲ་དང་བརྡ་སྤྲོད་ཀྱི་དཔྱད་འབྲས་ལྟོས་བཅས་ཀྱིས་ཉུང་བས། འགྱུར་རྩོམ་འདི་དག་གིས་བོད་ཡིག་གི་དཔྱད་གཞི་སྔར་བས་ཕུན་སུམ་ཇེ་ཚོགས་སུ་བཏང་སྟེ། གནའ་བོའི་བོད་སྐད་དང་བྷོ་ཊའི་སྐད་ལ་སྔར་མེད་ཀྱི་དཔྱད་འབྲས་ཕུལ་བྱུང་མང་དུ་འབྱུང་བའི་རྒྱུ་རུ་འགྱུར་བར་སྨོན། དེབ་འདིའི་འགྱུར་རྩོམ་ཁག་ཏུ། བརྡ་ཆད་གཙོ་ཆེ་བ་རྣམས་ཕུད་བྱེ་བྲག་པ་རྣམས་གཅིག་གྱུར་བྱས་མེད་དེ། ད་སྔར་དེང་རབས་སྐད་བརྡ་རིག་པའི་བྱེ་བྲག་གི་བརྡ་ཆད་རྣམས་ལ་གཅིག་གྱུར་གྱི་བོད་འགྱུར་ཞིག་ཆགས་ཐུབ་མེད་པས། ཀློག་པ་པོ་དང་སྒོས་སུ་ལག་ལེན་པ་རྣམས་ལ་གདམ་ཀ་མང་པོ་ཞིག་མཁོ་འདོན་བྱ་ཕྱིར། བརྡ་ཆད་ཀྱི་ཟུར་དུ་མ་ཡིག་བཏགས་ཏེ་ལོ་ཙཱ་བ་སོ་སོའི་འགྱུར་མི་འདྲ་བ་སོར་འཇོག་བྱས་ཡོད་པ་དང་། དེང་རབས་སྐད་བརྡ་རིག་པའི་རིག་གཞུང་ཞིབ་འཇུག་གི་སྐད་ཆའི་མ་ལག་ཅིག་ཆགས་ཐུབ་པའི་ཆེད་དུ། མ་ཡིག་གི་བཤད་སྟངས་གསར་པ་རྣམས་ཀྱང་ལེན་ཅི་ཐུབ་བྱས་ཡོད། ང་ཚོས་འགྱུར་རྩོམ་རེ་རེ་ལ་ཞུ་དག་ཞིབ་མོ་ཅི་ལྕོགས་ཤིག་བྱས་ནའང་། ད་དུང་ཡང་མ་རྟོགས་དང་ལོག་རྟོག་སོགས་ཀྱི་ཆ་ཅི་ཡང་ཡོད་སྲིད་པས། ཀློག་པ་པོ་ཀུན་གྱིས་དགོངས་འཆར་ལྷུག་པོར་སྩོལ་བར་ཞུ། །ཞེས་གཙོ་སྒྲིག་པ་ནས་གུས་ཕུལ།